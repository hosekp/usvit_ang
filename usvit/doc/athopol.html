<h2>Athopol</h2>
<p>Stárnoucí generace si ještě pamatuje dobu rozkvětu Athopolu, kdy paní učitelce říkali soudružko a pán s kloubkem byl strejda od KGB. Jenomže pak se rozpadl SSSR a všechno bylo nějak na levačku. Rušné ulice se začaly vylidňovat, loděnice rezavět, známé muzeum se pozvolna změnilo v rozlámanou ruinu, zavíraly se továrny a z téměř metropole je dneska prdel světa. Krutou ironií osudu je stará část Athopolu vybydlená a zašlá parodie na sebe sama. Pořádek udržuje policie prosáklá víc rumem nebo úplatky, podle toho, která je část měsíce a skutečnou moc třímá v ruce místní, taktéž lehce zašlá, mafie, která se však zapomněla vyvinout v něco víc, než dnešní pašeráky. Přesto si však své teritorium umí tvrdě bránit. Když se večer setmí, hlavně před víkendem se přístavní dělníci, zdejší mládež a ty správné živly scházejí v osmičce, což je lidový název pro osm největších restaurantů, či spíše pajzlů, po nichž zažijete krásně nekonečnou jízdu, která může skončit vším od kocoviny po výlet v betonových botkách na dno moře.</p>
