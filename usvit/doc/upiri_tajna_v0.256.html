<h2>Upíři – tajné znalosti</h2> <a href='doc/upiri_tajna_v0.256.pdf'>Stáhnout</a>
<h3>Kým jsou</h3>
<p>Ve vnímání lidí je zakořeněno mnoho pověr a mýtů o upírech, z nichž většina se ale nezakládá 
na pravdě. Od alergie na česnek, až po zcela nesmyslné tvrzení, že svítí na slunci. Jedním z mála 
alespoň vzdáleně souvisejících faktů na tom všem je, že upíři naopak nemají sluneční světlo 
příliš v oblibě. Působí jim pocit nevolnosti, oslepuje je a celkově na němá negativní účinky, ači 
ti nejslabší na něm přinejmenším v řádu dnů stále dokážou obstojně přežít.</p> 
<p>Upíři stárnou asi třikrát pomaleji než lidé a i ve stáří si stále zachovávají hodně ze své vizáže 
nejlepších let. Děti, respektive noví upíři, mohou přijít na svět pouze početím čistokrevného 
páru. Rodí se jich však relativně málo, jen vzácně více než jedno. Ani s člověkem, tím méně s 
jiným supernaturálem, potomka mít nelze. Je to biologicky vyloučeno.</p> 
<p>Upíři jsou odolní vůči takřka všem známým nemocem, mají nižší práh bolesti a nesou více či 
méně výrazné obecné supernaturální prvky (nadlidská síla, obratnost, regenerace,…). Právě 
supernaturální schopnosti jsou pak také tím, co upíry nutí pít krev. Ta oproti mylnému 
předpokladu není tedy zdrojem jejich životní síly, ale pouze jim umožňuje plně využívat 
potenciál jejich rasy.</p> 
<h3>Odkud pocházejí</h3> 
<p>Výraznější výskyt upírů byl poprvé zaznamenán v Rumunsku ve 13. století za vlády Vlada III. 
Draculy. Oproti domněnkám však éra samotného Vlada Nabodávače nebyla počátkem jejich 
existence. Upíry bylo prokazatelně již několik předchozích generací rodu Dracula a 
přinejmenším ještě v Anglii mezi 12. a 13. stoletím lze nalézt zmínky naznačující nezávislý 
výskyt upírů i zde. Přesné datum události vzniku upíří rasy, ani zda se jednalo o jedince, pár, či i 
určitou skupinu, dnes již nelze přesně určit.</p> 
<p>K prvotní proměně došlo pravděpodobně skrze krvavou magii lidských čarodějů. Nelze však říci 
ani to, o jaký druh kouzla se mělo jednat a zda výsledek byl úspěchem, či naopak selháním.</p> 
<h3>Společnost</h3> 
<p>Celá upíří společnost současné vlády je známa jako Koncil. Nese aristokratické rysy, je 
vystavěna na letitých zákonech, pevném řádu, principech nadřízenosti a podřízenosti. Pro 
anarchii či neposlušnost zde není místo a obojí je tvrdě trestáno. Samotný název je odvozen od 
pravidelného setkání princů a jejich harpyjí vždy jednou za 10 let. Koncil jako společnost stojí na 
přísaze dodržovat a ctít prastarý dokument, známý jako Codex Mortis. Souhrn jeho pravidel, 
nebo spíše výklad jakýchsi přikázání, stojí i nad mocí samotných princů. Největším zapřisáhlým 
nepřítelem Koncilu jsou strigoi. Upíři, kteří Codex Mortis odmítli, usilují o svržení současného 
řádu a získání vlády nad světem. O strigoi se ví jen málo, ale jejich počet je dnes mnohonásobně 
menší, než zastánců Koncilu. Vliv mají pouze minimální, pokud vůbec nějaký, a nejsou zásadně 
organizovaní.</p> 
<p>Oblasti známého světa pod kontrolou upírů jsou souhrnně nazývány državami. Upíři zde mají 
převažující politický i silový status a jsou pevně zakořeněni ve všech směrech. Mocenskými 
centry obvykle bývají konkrétní státy a jedná se vždy o ucelená území, avšak državy na sebe 
nemusejí navazovat a mnohdy nekopírují hranice ve smyslu, jak jsou vnímány lidskou 
společností. V současnosti existují čtyři državy evropské, tři americké, tři asijské, dvě africké a 
jedna australská. Tedy celkem třináct. Největšímu vlivu se přitom těší državy s centry v Anglii, 
Rumunsku a USA.</p> 
<p>Vládce državy má titul prince a na svém území je představitelem absolutní moci. Jeho slovo je 
zákon a není proti němu odvolání. Při úmrtí prince má nástupnické právo nejstarší potomek, 
nebo ten, kterého princ následníkem prohlásil. Pokud potomky neměl, mají zbylí princové na 
Koncilu právo předat titul jiné větvi stávajícího rodu, nebo jej svěřit rodu novému. Država se 
dále dělí na menší územní celky, knížectví, a ty pak na jednotlivé baronie. Titul knížete je 
dědičný, avšak princ jej může kdykoliv odejmout. Titul barona dědičný není.</p> 
<p>Zvláštnímu postavení se v upíří společnosti těší privilegovaná skupina harpyjí. Každý aristokrat 
mívá právě jednu. Jsou svým pánům rádci, nejbližšími důvěrníky a vykonavateli jejich 
svrchované vůle. V rámci hierarchie stojí tak vysoko, jako aristokrati, jimž slouží a jsou jim 
zároveň podřízeny. Někdy jsou harpyje navenek až natolik aktivní, že zdánlivě zastiňují moc 
samotných aristokratů. Oproti domněnkám toto však není známkou uzurpace moci, ale stav 
vyvolaný pak primárně vůlí aristokrata. Není historicky znám případ, kdy by harpyje svého pána 
zradila. Titul není dědičný, avšak zpravidla se jedná o natolik výrazné osobnosti, že jsou mnohdy 
děděny samy o sobě. Harpyjemi bývají jak upírky, tak upíři.</p>
<p>Současný počet upírů ve světě lze jen velmi těžko odhadnout, ale zcela jistě je zanedbatelný vůči 
populaci lidské. Také v této chvíli žádný příslušník Koncilu, včetně samotných princů, není 
přímo představitelem jakéhokoliv státu, hnutí nebo organizace s mezinárodním vlivem. Což však 
neznamená, že přesto množství z nich reálně neovládají, právě naopak, pouze nestojí v jejich 
čele. Společnost Koncilu, ač zdánlivě naprosto jednotná, samozřejmě řeší neustále množství 
menších i větších prohřešků proti zákonům a nařízením, stejně jako probíhá politický boj mezi 
upíry, ať už těmi „obyčejnými“, či samotnými aristokraty. Tento boj se však vždy stále vede 
s ohledem na to, že nikdy nesmí poškozovat Koncil jako celek.</p> 
<h3>Vzhled</h3> 
<p>Rozeznat upíra od člověka je pro nezasvěcené takřka nemožné. Poměrně často mívají bledší 
odstíny kůže a někdy i postřehnutelné výraznější špičáky, avšak jen stěží to lze vydávat za 
identifikační znak.</p> 
<p>Co se týče módy oblékání, je upíří společnost, stejně jako lidská, v tomto globálně 
neuchopitelná. Byťse dá říci, že obecně si upíři libují spíše v tmavých odstínech a oblékají se 
převážně na úrovni. Rádi dávají na odiv své bohatství, postavení i fyzickou dokonalost až 
formou určité provokace, v čemž se odráží pověstná pýcha jejich rasy. Někteří aristokraté či staří 
upíři se pak oblékají vzácně jaksi nadčasově, kdy se více či méně nechtějí vzdát módy z určité 
doby, ale takoví se jen zřídka ukazují na veřejnosti. Je téměř vyloučeno, aby upír o své vůli 
hanobil rasu vzhledem nádražního bezdomovce či zasloužilého pivaře.</p> 
<h3>Tajemství nesmrtelnosti</h3> 
<p>Pokud upír vysaje člověka, jemuž však ještě před smrtí dá okusit vlastní krve, takový se stane 
vampýrem. Nemůže už mít vlastní potomky, ani tvořit další vampýry, ale začne stejně jako upír 
pomaleji stárnout, mohou se u něj rozvinout schopnosti vzdáleně srovnatelné s upířími a může 
dojít i k nápravě zranění či disfunkcí tělesné schránky. Stává se také závislým na krvi. To 
skutečně důležité však je, že pouze vampýr může přijmout nesmrtelnou upíří duši poté, co 
původní tělo už není dále životaschopné. Duše vampýra je při tomto procesu zničena a jeho 
fyzická schránka se zakrátko začne přizpůsobovat podobě upíra, jehož duše ji teď obývá, až bude 
od originálu k nerozeznání. Problémem je, že proměna člověka ve vampýra zpravidla plodí 
psychicky narušené a nebezpečné jedince. Proto Koncil trvale získává čerstvě narozené lidské 
potomky, nejdéle týden staré, kteří jsou poté proměňováni a umisťováni do jakýchsi škol, 
adeptorií. Zde setrvají až do svých třinácti let. V adeptoriích vampýři nemají kontakt s vnějším 
světem, vládne zde přísný řád a účelem je vychovat z nich především oddané sluhy. Mají také 
značně oslabenou psychiku, protože to ulehčuje výchovu a pozdější i přenos duše. Ve světle 
kruté reality jsou hezkými, loajálními panenkami bez emocí, na jedno použití. Po stránce 
vzdělání je vampýrům v adeptoriu vštípeno především společenské chování a další potřebné 
dovednosti, v žádném případě ale například zacházení se zbraní. Po dovršení věku třinácti let 
jsou vampýři prodáni v dražbě klíčovým zájemcům, zpravidla princům. Ilegální obchod 
obcházející aristokraty se trestá smrtí. Vampýři, které se prodat nepodaří, jsou uloženi do stáze, 
kdy nestárnou, nepotřebují zásadní přísun krve a lze je tedy využít později. Pouze zcela 
beznadějné případy jsou po určité době likvidovány jako neprodejné. Vampýr, který adeptorium 
opustí, už do stáze uložen být nemůže, což souvisí s přerušením jakési magické vazby. Jednou 
prodaný, musí také do osmnáctého roku naplnit svůj životní účel, nebo být zabit. Tato věková 
hranice je totiž považována za rizikovou z hlediska možného přílišného sebeuvědomění, zešílení 
vlivem oslabené psychiky, nebo komplikací při přenosu duše. Chování upírů k vampýrům bývá 
různé, v závislosti na osobnosti toho kterého majitele. Pro některé mají hodnotu prošlapaných 
bot, jiní je používají jako výstavní skříň své moci, je to skutečně individuální. Paradoxně jsou 
jakýmsi zrcadlem upíří společnosti, ve všech možných slova smyslech.</p> 
<h2>Výklad nejznámějších pasáží Codex Mortis</h3>
<h3>Čistota</h3>
<p>Stvořit z lidského jedince vampýra lze pouze se svolením aristokratické autority. Porušení tohoto 
nařízení se trestá úměrně jeho závažnosti, včetně možnosti vyhnanství nebo vyřknutí ortelu 
smrti. Trestán může být dle uvážení zároveň i stvořený vampýr, kdy ale nikdy nemůže být 
verdikt nad ním horším toho, jenž byl vyřčen nad souzeným upírem.</p> 
<h3>Diablerie</h3> 
<p>Vypít krev jiného upíra, či vampýra, i pokud by to nevedlo k jeho smrti, je považováno za 
neprominutelný zločin, za nějž je jediným přípustným trestem smrt. Výjimkou jsou pak pouze 
případy, kdy se jedná o darování krve dobrovolné, tím spíše, pokud k usmrcení nedojde.</p> 
<h3>Maškaráda</h3>
<p>Je zapovězeno jakkoliv dávat před lidmi najevo svoji odlišnost, vyjma nutnosti obrany sebe, či 
jiného upíra. Prohřešení proti tomuto zákazu se trestá úměrně jeho závažnosti, včetně možnosti 
vyhnanství nebo vyřknutí ortelu smrti. Záměrné prozrazení existence upírů, či vyzrazování 
tajemství rasy, se trestá nejinak, než pouze smrtí.</p>
<h3>Soucítění</h3>
<p>Je zakázáno zabíjet lidi jen pro prosté pobavení, k praktikování magie, či mrhat jejich životy při 
možnosti neusmrcení jedince. Prohřešení proti tomuto zákonu se trestá úměrně jeho závažnosti, 
včetně možnosti vyhnanství nebo vyřknutí ortelu smrti.</p> 
<h3>Štvanice</h3>
<p>Může být vyhlášena pouze princem, či jeho harpyjí. Upír nebo vampýr v ní označený ztrácí 
veškeré výsady i privilegia a je v rámci společnosti označen za jedince určeného k okamžité 
likvidaci. Kdokoliv takovému prokáže jakoukoliv pomoc, či milosrdenství, bude potrestán 
stejnou měrou.</p> 
<p>Štvanice budiž trvale vztažena na všechny odhalené strigoi.</p> 
<h2>Významné události nedávné minulosti Významné události nedávné minulosti</h2> 
<h3>Období počátku, průběhu a konce 2. světové války</h3>
<p>Druhá světová válka v celé svojí brutalitě byla ve skutečnosti jedním z nejtragičtějších momentů 
dějin v celé upíří historii. Strigoi, kteří zesílili daleko za předpokládané možnosti, využívajíce 
dlouhodobé nepozornosti Koncilu, ovládli v čele s A. Hitlerem tehdejší Německo. Válka, pro 
lidstvo vedená ve jménu ideologie nacismu, byla ve skutečnosti především bojem proti Koncilu a 
jeho zbývajícím princům, tehdy především W. Churchillovi. Do tohoto boje se navíc právěna 
straně strigoiů zapojili i vlkodlaci z Ruska. Strigoi však doplatili na svoji vlastní neukojitelnou 
touhu po moci a ještě než byl Koncil zcela rozprášen, obrátili se i proti vlkodlakům. Konec celé 
války v podstatě pak koresponduje s koncem, jak jej vnímali lidé. Vítězný Koncil a vlkodlaci si 
rozdělují sféry vlivu, zatímco strigoiové jsou zlomeni a na dlouhá léta se stávají jen lovnou zvěří.</p> 
<h3>Období studené války</h3>
<p>Studená válka, ideově pro lidstvo vedená mezi kapitalismem a komunismem, byla především 
obrazem postupné restaurace Koncilu. Politických bojů v něm a zároveň také, byť tichou, ale o 
to tvrdší, válkou téhož druhu s vlkodlaky, o novou podobu světa. Jak konflikt utichá, Koncil se 
stahuje z vůdčích pozic a opět ustupuje do stínů koexistence s lidstvem, stejně jako vlkodlaci.</p> 
<h3>Současnost</h3>
<p>V Rusku jsou odhaleny odporné vojenské experimenty na hranici vědy a mysticismu, snažící se 
o odhalení tajemství supernaturálů a jejich zneužití. Upíři a vlkodlaci společnými silami celý 
projekt likvidují. Po několika desítkách let přijmou také tyto události jako vážné varování pro 
výraznější skrytí své přítomnosti a bedlivější dozor nad děním ve světě. Poprvé ve známé historii 
je nakonec uzavřen i skutečný mír mezi oběma rasami, iniciovaný především rumunským 
princem Urielem van Wrightem a harpyjí Markusem von Raven. Obě rasy mír formálně 
akceptují a zavazují se jej dodržovat.</p> 
<h2>Rumunská država</h2> 
<p>Spjata historicky s rodem Dracula, je tato država považována za kolébku upíří rasy. Ač 
v průběhu staletí vliv jejích princů spíše upadal, přesto si skrze svůj odkaz dokázala vždy udržet 
na Koncilu vlivný hlas. Již od středověku zde upíři sváděli kruté boje s vlkodlaky a bez nadsázky 
se jednalo o nejkrvavěji prosazenou državu vůbec. Ani v moderních časech se poměry příliš 
neuklidnily a incidenty s vlkodlaky byly poměrně časté, byť již jen ve formě jakýchsi téměř 
tradičních šarvátek.</p> 
<p>Zdejší upíři jsou hrdí patrioté a mnoho z nich má stále v úctě staré válečnické tradice. Jejich 
společnost je také o něco živelnější a „barbarštější“, než jak je tomu ve zbytku Evropy, což je do 
jisté míry v očích ostatních snižuje. Sami oproti tomu zase cizí upíry považují za až příliš 
zesláblé pohodlím a zahleděné do žabomyších sporů, což nepovažují za hodno odkazu rodu 
Dracula.</p> 
<p>Po několikaletém bezvládí způsobeném vymřením původního rodu byla na mimořádně svolaném 
Koncilu před třemi roky vláda nad državou svěřena novému princi Urieli van Wrightovi. Tato 
volba byla v državě přijata s rozčarováním, hněvem a jen těžce skrývaným ponížením. Z pohledu 
mnohých se jednalo o otevřený políček. Uriel, stejně jako jeho manželka a dcera anglického 
prince Amelia van Wright, i harpyje Markus von Raven, pro ně byli cizáci. Proti vůli Koncilu 
však nebylo odvolání.</p> 
<p>Princ Uriel ale záhy rozbil iluzi o tom, že má být jen nastrčenou figurkou. Byl to právě on a jeho 
věrní, kdo v Rusku překazili vojenské experimenty. I ti nejzarputilejší z jeho odpůrců museli už 
tehdy uznat, že takovýto válečnický čin nelze nijak umenšovat. Po uchopení vlády se princ 
projevil i jako výtečný politik, kdy postupně prozíravostí svých rozhodnutí otupil odpor zdejších 
upírů. Co víc, stal se jedním z architektů míru ukončujícího po staletí trvající konflikt 
s vlkodlaky. Respektovaným vládcem, v němž nyní paradoxně mnozí začali spatřovat naději na 
obnovu zašlé moci a slávy, živené dnes již jen legendami. V rumunské državě se mnoho 
vlkodlaků podařilo přesvědčit i přímo ke spojenectví s upíry, když se ukázalo, že obě rasy zde 
sdílí přinejmenším jedno – právě silný patriotismus, který i vlkodlaky poháněl v marném boji o 
jejich domovinu. Byli sice nuceni uznat vládu prince Uriela, avšak ze zavilých nepřátel se stali 
věrní spojenci.</p> 
<p>Po celkovém uklidnění situace se přinejmenším poslední rok princ Uriel zdržuje již spíše 
v ústraní a državu fakticky spravuje Markus von Raven. Pokud prince Uriela upíři respektují, 
Markuse von Ravena se, byť to otevřeně nepřiznají, mnozí obávají. V Rusku byl těžce zraněn, 
ale odmítnul zmrzačené tělo opustit a za cenu agonie se mu nakonec podařilo téměř zázračně 
uzdravit. Ať už se tehdy stalo cokoliv, ti, kteří se s von Ravenem setkali, jej označují za 
chladnokrevného, pyšného čarodějníka, jehož sladká i jedovatá slova dokážou nakonec přinést 
smrt stejně, jako čepel mistra šermíře.</p>