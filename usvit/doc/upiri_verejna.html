<H2>Upíři – veřejné znalosti</H2><a href='doc/upiri.verejna.pdf'>Stáhnout</a>
<H3>Kým jsou</H3> 
<P>Ve vnímání lidí je zakořeněno mnoho pověr a mýtů o upírech, z nichž většina se ale nezakládá na pravdě. Od alergie na česnek, až po zcela nesmyslné tvrzení, že svítí na slunci. Jedním z mála alespoň vzdáleně souvisejících faktů na tom všem je, že upíři naopak nemají sluneční světlo příliš v oblibě. Působí jim pocit nevolnosti, oslepuje je a celkově na ně má negativní účinky, ač i ti nejslabší na něm přinejmenším v řádu dnů stále dokážou přežít.</p> 
<p>Upíři stárnou asi třikrát pomaleji než lidé a i ve stáří si zachovávají stále hodně ze své vizáže nejlepších let. Děti, respektive noví upíři, mohou přijít na svět pouze početím čistokrevného páru. Plození dětí s člověkem, či dokonce jiným supernaturálem, je málo úspěšné, ale zcela jistě zakázané.</P> 
<P>Upíři jsou odolní vůči takřka všem známým nemocem, mají nižší práh bolesti a nesou více či méně výrazné obecné supernaturální prvky (nadlidská síla, obratnost, regenerace,…).</P> 
<h3>Odkud pocházejí </H3>
<P>Výraznější výskyt upírů byl poprvé zaznamenán v Rumunsku ve 13. století za vlády Vlada III. Draculy. Tato doba je také považována za přibližný počátek jejich existence, ovšem jedná se pouze o dohad a není zcela zřejmé, jakou, a jestli vůbec nějakou, roli hrála osoba samotného Draculy.</P> 
<h3>Společnost</H3>
<P>Celá upíří společnost současné vlády je známa jako Koncil. Nese aristokratické rysy, je vystavěna na letitých zákonech, pevném řádu, principech nadřízenosti a podřízenosti. Pro anarchii či neposlušnost zde není místo a obojí je tvrdě trestáno.</P>
<P>Oblasti světa pod kontrolou upírů jsou souhrnně nazývány državami. Upíři zde mají silný vliv na politickou moc a jsou pevně zakořeněni ve všech směrech. Mocenskými centry obvykle bývají konkrétní státy a jedná se vždy o ucelená území, avšak državy na sebe nemusejí navazovat a mnohdy nekopírují hranice ve smyslu, jak jsou vnímány lidskou společností. Držav je třináct a zahrnují ekonomicky vyspělé státy jako Anglie, Francie, Německo a USA.</P> 
<P>Vládce državy má titul prince a na svém území je představitelem absolutní moci. Jeho slovo je zákon a není proti němu odvolání. Država se dále dělí na menší územní celky, knížectví, a ty pak na jednotlivé baronie. Zvláštnímu postavení se v upíří společnosti těší privilegovaná skupina harpyjí. Každý aristokrat mívá právě jednu. Jsou svým pánům rádci, nejbližšími důvěrníky a vykonavateli jejich svrchované vůle. Někdy se říká, že to jsou právě ony, kdo drží skutečnou moc.</P>
<P>Současný počet upírů ve světě lze jen velmi těžko odhadnout, ale zcela jistě je zanedbatelný vůči populaci lidské.</P> 
<H3>Vzhled </H3>
<P>Rozeznat upíra od člověka je pro nezasvěcené takřka nemožné. Poměrně často mívají bledší odstíny kůže a někdy i postřehnutelné výraznější špičáky, avšak jen stěží to lze vydávat za identifikační znak.</P> 
<P>Co se týče módy oblékání, je upíří společnost, stejně jako lidská, v tomto globálně neuchopitelná. Byť se dá říci, že obecně si upíři libují spíše v tmavých odstínech a oblékají se převážně na úrovni. Rádi dávají na odiv své bohatství, postavení i fyzickou dokonalost až formou určité provokace, v čemž se odráží pověstná pýcha jejich rasy. Někteří aristokraté či staří upíři se pak oblékají vzácně jaksi nadčasově, kdy se více či méně nechtějí vzdát módy z určité doby, ale takoví se jen zřídka ukazují na veřejnosti. Je téměř vyloučeno, aby upír o své vůli hanobil rasu vzhledem nádražního bezdomovce či zasloužilého pivaře.</P> 