<h2>Lovci – veřejná znalost</h2><a href='doc/lovci_verejna.pdf'>Stáhnout</a>
<h3>Kým jsou:</h3>
<p>Ve vnímání lidí jsou to ochránci. Ve vnímání věřících prodloužené ruce božské ochrany.  Ve vnímání ostatních supernaturálů osiny v zadnici.
</p>
<p>Na první pohled se příliš neliší od lidí, když pomineme, že vyrazí cihlu ze zdi, zregenerují několik průstřelů hrudníku, mají rychlejší reflexy a můžou žít několik set let. Jsou tedy mnohem podobnější ostatním supernaturálům, než by si sami chtěli přiznat.
</p> 
<h3>Odkud pocházejí:</h3>
<p>Je to už hodně dávno, co se na zemi objevili vlkodlaci a upíři. Za časů, kdy se tyto zrůdy proháněly svévolně po zemi, nebyla žádná z božích oveček v bezpečí. Církev musela nějak zakročit, aby je všechny uchránila. Jenže armáda složená z lidí, ať sebeschopnější se nemohla těmto ďábelským stvůrám vyrovnat. Byla potřeba najít novou, mnohem účelnější zbraň, než stříbro a oheň.
</p>
<p>Světlo naděje svitlo Církvi a věřícímu lidu až se získáním starodávného artefaktu, který umožnil naplnit lidi stejnou silou, jakou mají upíři a vlkodlaci. Trvalo mnoho let, než se vytvořili první lovci, jak je známe dnes. Řád lovců se poté vyvíjel a ve spolupráci s Inkvizicí měnil s dobou. Na konci středověku začal vliv Církve klesat, řád lovců však svůj vliv neztratil.
</p>
<h3>Společnost:</h3>
<p>Vyznačuje se silnou centralizací. Původně mohl výcvik lovců probíhat pouze ve Vatikánu a přilehlých částech Itálie, v současnosti probíhá výcvik i v Anglii a Rusku. Ve vatikánském Řádu panuje přísná hierarchie. Na samém vrcholku trůni velmistr, už několik set let Albert Eisner původem s Rakouska, starší mistři, mistři, starší učedníci, učedníci, novici a adepti.
</p>
<p>Vatikánský Řád kromě výcviku také organizuje výpravy s různými posláními, například odstranění nalezeného supernaturála. Pouze minimum lovců je trvale umístěno mimo centra Řádu, ti však mají za úkol vyhledávat nepřátele a informovat Řád.
</p>
<h3>Vzhled:</h3>
<p>Od člověka je na první pohled nepoznáte. S oblibou nosí dlouhé kabáty, někdy klobouky a odznaky svojí víry. Můžete je vidět v hospodách, nočních klubech, ale žádného nepotkáte jako žebráka/ztroskotance. Teda pokud to není renegát…
</p>
